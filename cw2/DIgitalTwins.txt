Digital Twin jest spersonalizowanym, dynamicznie zmieniającym się, wirtualnym modelem systemu fizycznego, stworzonym przy użyciu danych związanych z tym systemem oraz modeli symulacyjnych. Przykładowe obiekty, dla których można stworzyć Digital Twin, to samolot, firma działająca na giełdzie czy huragan. Ta różnorodność pokazuje jak wiele może być zastosowań dla Digital Twins. Zaletą tego podejścia jest posiadanie bliźniaczego wirtualnego modelu, który zmienia się w sposób analogiczny do fizycznej instancji. Pozwala to zwiększyć świadomość podejmowanych decyzji związanych z obiektem - np. w przypadku samolotu, jak zmiana wymiarów części skrzydła wpłynie na parametry w trakcie lotu. 
Podany przykład jest bezpośrednio związany z przeprowadzaniem symulacji zachowań systemu fizycznego, czyli predykcję przyszłości na podstawie zbudowanych modeli i napływających danych. To w tym miejscu idea Digital Twin spotyka się z ML. Ponieważ zbierane dane same w sobie nie dostarczają informacji na temat przyszłości i nie robi tego również klasyczna analiza danych, uczenie maszynowe ma zastosowanie przy tworzeniu symulacji z użyciem modeli predykcyjnych.
Jeśli chodzi o kwestie etyki w kontekście Digital Twins, to należy zachować szczególną ostrożność przy tworzeniu modeli, które są w bezpośredni sposób związane z człowiekiem i/lub dotyczą danych wrażliwych. Przykładem modelu wątpliwego etycznie może być Digital Twin pacjenta szpitala, stworzony do symulacji przebiegu choroby. Może on naruszać prawo do prywatności chorego, gdyż dane dotyczące zdrowia są wrażliwe. Trzeba mieć także na uwadze, że używanie metod tego typu powinno ograniczyć się do roli wspomagającej proces decyzyjny. Ostateczny "głos w dyskusji" musi należeć do eksperta, który może dostrzec błąd w ocenie modelu i zapobiec pomyłce w realnym świecie.